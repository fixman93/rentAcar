---
path: "/blogs/1"
id: "1"
date: "2019-05-04"
title: "Da li je FIAT 500L bolji od Merive?"
tags: ["animals", "Chicago", "zoos"]
---
![Test Image 2](https://i.ibb.co/71jvhYB/2.jpg)
<section>

<p>Pitanje: Da li je kupovina polovne Opel Merive, dobra kupovina? Vidim da ima pozitivne ocene što se tiče kvaliteta i komfora, ali me plaši bazni 1.4 motor od 100KS, kao i eventualna potrošnja, s obzirom na težinu karoserije. Inače godišnje prelazim  15 000 km.  Vozio sam razne automobile, trenutno vozim Opel Astru Classic 2  sa istim motorom.</p>
<p>Odgovara Aleksandar Todorović: Poštovani gospodine, Opel Meriva jeste jako dobar automobil, praktičan monovolumen sa varijabilnom karoserijom. Dobar kvalitet izrade, pouzdani motori, i relativno laka dalja prodaja kod nas. Napominjem relativno laka, jer nije lako prodati ni jedan auto, a osim toga trendovi se menjaju. Dizajn je problematičan, ne prihvataju ga svi, a po pravulu, modeli sa osobenim dizajnom ne nalaze baš lako put do srca kupaca.</p>
<p>Meriva je daleko komfornija, prostranija od Astre G (Classic II), a osnovni motor nudi sasvim pristojne performanse. Sličan motor od 1.4 litara nudi I Fiat za svoj model 500L, ali Italijani su mu ugradili šestostepeni menjač, tako da ima nešto bolja međuubrzanja, odnosno, menjač preciznije koristi mogućnosti motora.</p>
<p>Ako do sada niste imali problema sa ugrađenim gasom, to samo znači da ste jako nežan i pažljiv vozač, ali sigurno i znači da ste uništili izduvne ventile. Pisao sam već koliko ugradnja gasa degradira motor, i zašto ga degradira. Fiat 500L nudi više komfora, bolju zvučnu izolaciju, bolju bezbednost, bolje kočnice, i sve u svemu, automobil iz Kragujevca je bolji od odlične Opelove Merive.  Ako upoređujemo navedene karakteristike.  Postoje i postojali su manjkavosti u finalnoj obradu u Kragujevcu, i kvalitet nije baš onakav kakav se meni činio (dok sam testirao nekoliko novih modela). 500L se jako, jako teško prodaje, na nekoliko placeva modeli iz uvoza stoje po godinu i više dana. Ima ih dosta na ulicama, tako da će im cena uskoro, po meni brzo kliziti na dole.</p>
<p>Meriva nije samo kvalitetan, praktičan porodični automobil, već nudi i pomalo sportski osećaj(koliko je to moguće za jedan monovolumen) za volanom, izvrsne performanse ukoliko odaberete 1.4 Turbo (ali taj motor traje oko 100 000 km),  i neverovatno dobru dinamiku vožnje.</p>
<p>Štaviše, Meriva 1.4 Turbo je toliko brza da iz leve trake na autoputu efikasno pomera mnogo skuplje automobile. Njen “nos” možda ne deluje sportski, ali izgleda pomalo preteće: veliki farovi, masivni odbojnici i zaobljena silueta mogu delovati agresivno kada se brzo približavate sporijim vozilima. Meriva nudi toliko mnogo zadovoljstva zaljubljenicima u brze prolaske kroz krivine, da sam se stalno pitao da li vozim miniven ili sportski kupe. Direktan i dovoljno precizan servo upravljač odlično se  nosi sa snagom motora od 120 KS, ugađajući sportski nastrojenim vozačima. Turbo benzinac nema samo 20 KS viška, u odnosu na bazni motor, već i 175 Nm u širokom intervalu obrtaja od 1.750 o./min radilice do 4.800 o./min. Bilo da ste staložen ili brz, agresivan vozač, pronaći ćete sebe za upravljačem Merive 1.4 Turbo. Pitam se da li je Opel morao da dođe pred bankrotstvo da bi napravio ubedljivo najbolji miniven u klasi.</p>
<p>Bilo kako bilo, inženjerima iz Rüsselsheima je pošlo za rukom da konstruišu “sportsko ogibljenje” koje nudi zavidan nivo komfora. Kako je Opel pozajmio rešenje parkirne kočnice od Mercedesa i tasterom zamenio ručicu, u vožnji bi mi se na trenutak učinilo da sedim za volanom Mercedesove B klase, i to ne samo na uzbrdici, već i na autoputu i prilikom vožnje džombastim ulicama našeg glavnog grada. Meriva neverovatno mirno i tiho podnosi skoro svaku grešku i nemarnost naših putara, tako da brzo zaboravite na činjenicu da živite u državi sa najgorom putnom infrastrukturom u Evropi. Stekao sam utisak da su Opelovi inženjeri i sa ovim modelom odustali od penzionera i išli na sve ili ništa, jer Meriva (osim po imenu) nimalo ne podseća na starije Opelove modele, kao što je vaša Astra G.

</section>
